# -*- mode: mandoku-view; -*-
#+TITLE: 柯山集
#+DATE: 2015-08-24 23:53:53.806027
#+PROPERTY: ID KR4d0089
#+PROPERTY: BASEEDITION WYG    
#+PROPERTY: JUAN 卷二十三
<pb:KR4d0089_WYG_023-1a>¶
欽定四庫全書¶
　柯山集巻二十三¶
　　　　　　　　　　　　　宋　張耒　撰¶
　七言絶句¶
　　臨淮道中¶
凛凜春寒犯客裘輕隂殘雪放孤舟無端惟有堤邊栁¶
作態東風惱客愁¶
　　許同塵示張八侍郎避暑覽館中舊題絶句俾之¶
<pb:KR4d0089_WYG_023-1b>¶
　　同作次韻¶
聚散人生集渚鴻飛鳴邂逅一宵同是非榮辱何勞問¶
共在邯鄲一枕中¶
　　西園風雨雜花謝¶
楚澤春殘雨又風啼鶯芳草思無窮蕪菁滿地黄金爛¶
不及薔薇一㸃紅¶
　　慈湖中流遇大風舟危甚食時風止逰靈巖寺¶
心悸西江浪似山眼明僧舍一窻閒從今要見廬山靣¶
<pb:KR4d0089_WYG_023-2a>¶
畵作屏風静處看¶
　　寓淮陽驛二首¶
一庭秋色髙堂夜半壁燈光短幌凉都是去年秋氣味¶
誰知飄泊古淮陽¶
悠颺短日下西墻庭葉吟風作夕凉客枕甚安無一事¶
隣雞不用喚朝陽¶
　　觀魚亭呈陳公度二首¶
千古濠梁荘惠詞不湏反覆辨真知直應人意逍遥處¶
<pb:KR4d0089_WYG_023-2b>¶
便是㳺魚自樂時¶
獵獵微風波靣開近人鷗鷺不相猜樽前忽起扁舟興¶
新管江南山水來¶
　　寒食離白沙¶
莫驚客路已經年尚有青春一半妍試上芳堤望春野¶
萬絲楊桞拂晴天¶
　　紹聖甲戌侍立集英殿臨軒試舉人作此兩絶¶
春來小殿雪初殘曉日曈曨未破寒黄繖當軒公事退¶
<pb:KR4d0089_WYG_023-3a>¶
君王緩歩侍臣闌¶
弱歳千名翰墨塲春寒摇筆試西廂茫然二十年間事¶
還著春衣侍玉皇¶
　　同仲逹雪後踰小山逰蔡氏園得紅梅數枝竒絶¶
　　因賦二首¶
與君陟巘踏春泥邂逅紅梅得一枝失却孤山風露格¶
却成邜酒醉氷肌(原注李正封牡丹詩/有國色朝酣酒之句)¶
北風凜凜留髙樹融雪涓涓聚小塘三畝山園半春草¶
<pb:KR4d0089_WYG_023-3b>¶
無人為結小丁香¶
　　戲呈希古¶
半世辛勤守黄巻白頭容易過青春枕前亦覺春晴否¶
試問東隣晚起人¶
　　賞心亭¶
楫迎桃葉家何處槳送莫愁人已非獨立東風今古恨¶
春江無語又斜暉¶
　　題洛尾亭二首(原注入汴/第一亭)¶
<pb:KR4d0089_WYG_023-4a>¶
日出南山春霧收渾渾洛尾入淮流莫向行人贈楊桞¶
折將離恨入孤舟¶
洛尾亭邊淮汴交来波去浪恨迢迢無端更洒黄昏雨¶
吹作春愁不肯消¶
　　題周文翰郭熈山水二首¶
魚村橘市楚江邊人外秋原雨外川遣騎竹邊邀短艇¶
天涯暮色已蒼然¶
洞庭葉落萬波秋説與南人亦自愁指㸃吳江何處是¶
<pb:KR4d0089_WYG_023-4b>¶
一行鴻雁海山頭¶
　　立春三首¶
天上春来誰報人江山氣象一時新懶將白首簮幡勝¶
夀酒三杯慰逐臣¶
風光先著竹間梅和氣應從九地回桃李滿園渾未覺¶
微紅先向寳刀開¶
蒼龍闕角回金斗文徳門南散曉班車馬紛紛殘雪裏¶
鏤銀剪綵舞新幡¶
<pb:KR4d0089_WYG_023-5a>¶
　　寒食¶
庭院輕寒新雨過江城寒食野花飛故園北望一千里¶
極目江楓客未歸¶
　　竟陵夢野亭在子城西南角一目而盡雲夢之野¶
　　最為郡中之勝¶
高甍巨桷壓城闉平視如將七澤呑幾度春光招宋玉¶
碧闌干外獨消魂¶
　　奉符縣北二十里林家莊馬鋪間壁有草書数行¶
<pb:KR4d0089_WYG_023-5b>¶
　　半毁矣問其人云熈寜中錢提刑所書予考其時¶
　　盖翰林四丈穆父也錢公謫秋浦而卒其子己免¶
　　喪矣¶
龍蛇半滅亭間字泉壌長埋地下身從此世間無玉樹¶
故人三嘆淚沾襟¶
　　木芙蓉菊花盛開¶
空山岑寂何所有晩菊芙蓉相對幽伴我悠悠過閒日¶
憐渠灼灼媚窮秋¶
<pb:KR4d0089_WYG_023-6a>¶
　　夜間風雨有感¶
留滯招提未是歸卧聞秋雨響疎籬何當粗息飄萍恨¶
却誦僧窻聽雨詩¶
　　次韻智叔三首¶
才似庖刀不待硎思如流水更清泠詩壇李杜誰為將¶
盡掃欃槍正國刑¶
公子風流更可人仙家問訊桞湖春煩公甕下一杯水¶
洗我胷中百斛塵¶
<pb:KR4d0089_WYG_023-6b>¶
今朝一見詩人詩不用更尋黄絹詞深山一鶴自唱和¶
亦有松下童子知¶
　　絶句¶
竟陵秋色清如水客舍飄梧墜晚階已掩重門風葉定¶
玉鉤還向玉人来¶
　　西園¶
滿園紅紫春無限盡日飛鳴鳥自由夜雨朝晴風日好¶
盡舒雲錦不能收¶
<pb:KR4d0089_WYG_023-7a>¶
　　晩春¶
苔封池靣草芊緜鳴蚓跳蛙意苦便頗覺風雲有竒變¶
翻盆一雨便潺潺¶
　　殘春三絶¶
低簷送雨晩霏微濕透梅房白漸肥半捲畫簾屏扇掩¶
䑃朧春睡擁春衣¶
闌干倚遍更消魂春到淮南得㡬分裊裊桞枝烟雨濕¶
畫樓殘角送黄昏¶
<pb:KR4d0089_WYG_023-7b>¶
強尋春物散無聊直使樓髙恨未消鱗碧萬家看不盡¶
杏花時見隔牆梢¶
　　偶題二首¶
相逢記得畫橋頭花似精神桞似柔莫謂無情即無語¶
春風傳意水傳愁¶
春水長流鳥自飛偶然相值不相知請君試採中塘藕¶
若道心空却有絲¶
　　宛丘道中¶
<pb:KR4d0089_WYG_023-8a>¶
日斜沙路馬翩翩故欲迎涼不著鞭誰觧多情似新月¶
伴人歸去照人眠¶
　　青桐道中值雨凡數里舟行久之頗有江湖之思¶
　　二首¶
繫馬操舟問檝師却疑淮口掛㠶時人間遷改何須問¶
便作江湖未可知¶
㝠㝠煙外鳥飛歸野老得魚収網迴隔浦㫁霞沉欲盡¶
半彎新月出雲来¶
<pb:KR4d0089_WYG_023-8b>¶
　　宿咸平驛¶
蕭蕭暗葉鳴秋雨淅淅忩風戰客燈世味飽諳心巳老¶
不煩潘鬢强侵陵¶
　　蕭蕭¶
蕭蕭風雨五更初枕上秋聲獨井梧只有菊花猶灼灼¶
苦教摧拉就荒蕪¶
　　淮陰道中¶
映日斷霞臨水盡出雲新月向人来野塘秋晚無行迹¶
<pb:KR4d0089_WYG_023-9a>¶
㸃㸃黄花照水開¶
　　夜坐¶
庭戸無人秋月明夜霜欲落氣先清梧桐直不甘衰謝¶
數葉迎風尚有聲¶
　　試筆¶
學館虀鹽驚歳晚寒窻書史伴身閒年来轗軻甘言命¶
老去追隨厭强顔¶
　　新春¶
<pb:KR4d0089_WYG_023-9b>¶
水鄉清冷落梅風正月雪消春信通昨夜園林新得雨¶
杏稍争放曉来紅¶
　　野歩¶
帯水依城一逕微出城桃杏雨来枝最憐楊桞身無力¶
付與春風自在吹¶
　　春日偶題四首¶
漫漫東風百草長夭桃如笑桞如妝惟慿酒作青春敵¶
收拾風光入醉鄉¶
<pb:KR4d0089_WYG_023-10a>¶
隔屋桃花暖鬬妝好風時有過墻香滿園芳草無人種¶
何事春来特地長¶
舍北小桃纔及肩可憐枝弱苦花繁黄昏雨急東風惡¶
惜爾不禁春夜寒¶
白首傷春一老翁預愁寒食過春中下簾數㸃黄昏雨¶
一霎輕寒青杏風¶
　　偶成二首¶
新引龍孫欲解包籬根抽筍已梢梢莓苔雨過蝸縁壁¶
<pb:KR4d0089_WYG_023-10b>¶
楊桞葉深鶯有巢¶
乍晴幽步踏斜陽殘潦青苔曲徑荒風擲落花填小塹¶
雨催芳草上空牆¶
　　題軫師房二首¶
漠漠雨苔依砌緑鮮鮮秋菊映堦黄山僧睡起日亭午¶
出戸微微栢子香¶
銅瓶布衲出塵埃疎瘦風標日一齋門逕蕭然更無事¶
生螢飛鴿及時来¶
<pb:KR4d0089_WYG_023-11a>¶
　　初離山陽寄城中友人二首¶
落月昏昏向水低五更殘燭一聲雞祗應魂夢猶東去¶
從此扁舟日向西¶
野岸蕭蕭落葉風秋光離思兩相攻殷勤臨水揮雙淚¶
慿寄清流却向東¶
　　淮隂晩望¶
蕭蕭衰栁来時路裊裊危檣西去船白鳥歸飛夕陽盡¶
㫁霞風約過平川¶
<pb:KR4d0089_WYG_023-11b>¶
　　宿第四鋪¶
繫纜寒沙傷客情秋雲不動夜隂生蕭蕭兩岸黄榆葉¶
解報三更雨到聲¶
　　初見嵩山¶
年来鞍馬困塵埃頼有青山豁我懐日暮北風吹雨去¶
數峯清瘦出雲来¶
　　有感¶
鬢毛已自秋来變髀肉仍于馬上消滿眼青山不歸去¶
<pb:KR4d0089_WYG_023-12a>¶
强顔微禄亦何聊¶
　　福昌官舍後絶句十首¶
淮南梅栁想春還怯見西州歳暮寒惟有看山心未厭¶
晴明終日在闌干¶
小園寒盡雪成泥堂角方池水接溪夢覺隔窻殘月盡¶
五更春鳥滿山啼¶
無客門闌盡日扄兩行喬木擁寒㕔吏胥借問官何在¶
流水聲中看竹行¶
<pb:KR4d0089_WYG_023-12b>¶
漫與東風作主人栽培花草伴閒身不辭伐竹成髙架¶
收拾薔薇一片春¶
卧聽堂南布榖鳴隴頭細麥已青盈殷勤謝汝催春種¶
我為無田豈懶耕¶
翠竹留人不忍還暖泉春漲已潺潺寄言山鳥休歸去¶
與爾同来樂此間¶
洛川春色㡬時歸𣻌𣻌清流照翠微日暖雪消沙岸軟¶
鴛鴦相對不驚飛¶
<pb:KR4d0089_WYG_023-13a>¶
風吹春日下南山尚有輕冰結暮灘何事鴛鴦故相守¶
清溪不怕夜棲寒¶
不掃竹根藏筍茁旋培殘雪擁蘭芽為君更接櫻桃樹¶
付與春風換却花¶
清明山色到前簷汩汩溪流聚小潭一榻竹窻晴晝睡¶
依依春夢入江南¶
　　夢周楚望¶
春風吹夢到淮南一夕從容盡笑談睡覺始知經歳别¶
<pb:KR4d0089_WYG_023-13b>¶
洛陽新栁已𣯶𣯶¶
　　絶句¶
坐局歸来已暮鐘濛濛寒雨濕裘茸正湏牆下一壺酒¶
不怕江頭三日風¶
　　有感¶
屋角纎纎掛斷虹清蟬一噪起髙桐天涯雲盡見殘日¶
林下雨餘来好風¶
　　贈鐡牌道者¶
<pb:KR4d0089_WYG_023-14a>¶
微官待旦亦朝天頼爾絶勝鐘鼓傳舉世昏㝠竟難警¶
憐君常負五更眠¶
　　讀吳怡詩巻二首¶
羅田春動雪消初主簿清詩雪不如休學風騷窮事業¶
花前莫負古銅壺¶
疎梅半落雪中香想子孤吟對酒缸野水荒山半猿鳥¶
跨驢誰問賈長江¶
　　題趙楶所收趙令穰大年烟林二絶¶
<pb:KR4d0089_WYG_023-14b>¶
江上孤煙蔽逺林秋原人静下鳴禽水鄉此景常經眼¶
誰信侯家畫萬金¶
楓林荻港白晝静落鴈飛鷗盡日閒平逺起君千里恨¶
清詩可要助江山¶
　　屈原¶
楚國茫茫盡醉人獨醒惟有一靈均餔糟更遣從流俗¶
漁父由来亦不仁¶
　　觀音泉¶
<pb:KR4d0089_WYG_023-15a>¶
巖松偃盖不知年寂寂秋燈寳供前清徹一源傳萬古¶
空山長伴白衣仙¶
　　宿慈氏院¶
樓上鳴鐘報五更朦朧深殿佛燈明更無幽夢隨寒枕¶
聼徹風松到曉聲¶
　　巫臣二首¶
萬古風情不易禁多言未似不言深楚王只聼巫臣諫¶
不道逃吳已有心¶
<pb:KR4d0089_WYG_023-15b>¶
咫尺山河不易知無言莫謂即無思人間只見枝頭繭¶
不悟春蠶暗理絲¶
　　北風¶
北風巻地寒侵骨凍雪連山鳥不飛試問朱門餘酒肉¶
㡬人廽首念無衣¶
　　洛岸春行二首¶
溪上映人楊栁黄滿溪流水碧泱泱慿君莫向溪南望¶
春草春風能斷腸¶
<pb:KR4d0089_WYG_023-16a>¶
南山晴翠入波光一𣲖溪聲繞郭長最愛早春沙岸暖¶
衮風輕浪拍鴛鴦¶
　　漫成七首¶
應敵詩才慙古人牽情春色空閒身鋪排物色雖甘拙¶
消散閒愁亦有神¶
脩竹娟娟一萬竿清渠引水正潺潺知時燕子来相語¶
任意鳬雛去不還¶
髙槐無花亦有隂參天老枝逾十尋流鶯不使人窺見¶
<pb:KR4d0089_WYG_023-16b>¶
故隔深條送好音¶
風吹桃花西復東雨打海棠零亂紅可是春光即消歇¶
牡丹音信未全通¶
江南梅花凌雪霜桃李開盡春無光誰知洛陽三月暮¶
千金一朶賣姚黄¶
溪水春来清蕩沙溪南溪北是人家依依陌上多情栁¶
簇簇原頭自在花¶
庭隂當午起猶慵㫁送殘春醉夢中桑柘成隂桃李盡¶
<pb:KR4d0089_WYG_023-17a>¶
一川零亂桞花風¶
　　和應之出城¶
路穿槐桞遶山斜長夏村墟對物華青玉一尋披籜竹¶
絳繒千片剪榴花¶
　　永寧赴晁應之見招賞花途中遇雨¶
行雲濃淡日無輝輕雨飄飄㸃客衣馬上漫郎醒復醉¶
一盃容易送春歸¶
　　依韻和晁十七落花二首¶
<pb:KR4d0089_WYG_023-17b>¶
投老殷勤向物華風前猶欲拾餘花更將夢逐殘紅去¶
遍入長安百萬家¶
飛隨風雨落随流更有餘紅亦已休杳杳天涯春物盡¶
可憐鶯蝶不知愁¶
　　和端午¶
競渡深悲千載寃忠魂一去詎能還國亾身殞今何有¶
只有離騷在世間¶
　　偶成¶
<pb:KR4d0089_WYG_023-18a>¶
須知庖手有真如合遣輪人笑讀書擁褐蒲團深閉日¶
老人于此有工夫¶
　　雙廟¶
成敗功名付偶然男児要是死生間故應城破知肝膽¶
飛矢何勞記賀蘭¶
　　株林¶
九寡奔亡一老姬白頭蠻叟嬖西施二公費盡平生事¶
深屋嬋娟世得知¶
<pb:KR4d0089_WYG_023-18b>¶
　　淮上阻風歩入寳積山訪軫長老¶
少年飄泊歸淮東道人住庵何處峯知有招提煙水外¶
雪雲山路倒杉松¶
　　淮上觀氷下¶
寒淮千里羣氷下古岸枯槎黄葦枝憶得天津橋下見¶
五門春動雪消時¶
　¶
　柯山集巻二十三¶
