# -*- mode: mandoku-view; -*-
#+TITLE: 柯山集
#+DATE: 2015-08-24 23:53:53.772744
#+PROPERTY: ID KR4d0089
#+PROPERTY: BASEEDITION WYG    
#+PROPERTY: JUAN 卷二十一
<pb:KR4d0089_WYG_021-1a>¶
欽定四庫全書¶
　柯山集巻二十一¶
　　　　　　　　　　　　宋　張耒　撰¶
　七言絶句¶
　　吹角¶
斷霞歸鳥隔山鐘日過西山轉海空長恨南城催曉急¶
五更吹角怨秋風¶
　　登乘槎亭¶
<pb:KR4d0089_WYG_021-1b>¶
海天秋霧暗乘槎風響空山浪巻沙杳杳艣聲何處客¶
一帆衝雨暗天涯¶
　　臘¶
荒秋野水間荆榛惟有青山日對門草木向隂猶帯雪¶
風光近臘已如春¶
　　題宅後井(原注泉/色正白)¶
清泉十丈白如漿甘似醍醐透椀凉君欲道中無渴死¶
百尋操綆莫辭長¶
<pb:KR4d0089_WYG_021-2a>¶
　　和房日嚴換武詩¶
青衫厭著待封侯慷慨知君定逺流莫歎書生長齷齪¶
元戎曽與報更籌¶
　　春¶
磔牛門外色初分共喜釵頭彩勝新花萼怯寒猶積雪¶
鳥聲催報已知春¶
　　感春三首¶
日長殘雪滴高簷院静人閒風度簾可是嵗華隨日好¶
<pb:KR4d0089_WYG_021-2b>¶
故應愁恨逐春添¶
氷消水面波光動日暖樹梢花意歸世上繁華隨日好¶
却應春淺勝芳菲¶
梅稍栁眼㺯春嬌雲暖南山臘雪消近郭樵漁成野市¶
逺林簫鼓隔溪橋¶
　　荒園¶
荒園午日照青蕪樹罅鳴鳩相應呼一片隂雲送山雨¶
漸漸新麥地親鋤¶
<pb:KR4d0089_WYG_021-3a>¶
　　小雨¶
蕭蕭小雨不能收一霎西風便似秋枕席夜凉燈火暗¶
丁丁更漏隔南樓¶
　　㸔花¶
風暖日高花氣動鳴鳩乳燕自求羣經營美景還詩匠¶
傾掃頑愁頼酒軍¶
　　題唐宋輔城上小樓二首¶
沙田小雨不成泥一帯溪光照翠微逺目直隨殘日盡¶
<pb:KR4d0089_WYG_021-3b>¶
晚雲還望故山歸¶
近郊小徑絶人行水滿菰蒲取次生沙岸雨來長集燕¶
桑田深處忽聞鶯¶
　　晚歸¶
學省歸來門巷秋伴眠書史滿牀頭低雲漠漠梧桐晚¶
屏上江山亦解愁¶
　　秋¶
日落星稀河漢微清秋一㸃水螢飛凉風白露愁先覺¶
<pb:KR4d0089_WYG_021-4a>¶
可待梧桐報即知¶
　　調全玉病二首¶
維摩丈室自蕭然病起新凉得恣眠我愧聲聞難問疾¶
想君獨對㪚花天¶
詩將收功久戢戈羸師再鼓奈疲何想君無物驚禪定¶
獨未能除是此魔¶
　　女几山¶
不復當年端正樓多情猶問故宫逰山川不改繁華盡¶
<pb:KR4d0089_WYG_021-4b>¶
須信人生一世浮¶
　　昏昏¶
昏昏落日下墻東歴歴晴雲送去鴻嵗晚蒼槐甘老大¶
盡將黄葉付秋風¶
　　謝仲閔惠友于泉(原注上上/多紫竹)¶
地吉泉甘慶所鍾直疑遥與惠山通曲肱煩暑都消盡¶
如卧蕭蕭紫竹風¶
　　貧病投劾乞補外官親友問者以詩答之¶
<pb:KR4d0089_WYG_021-5a>¶
卑如揚子官執㦸貧似玉川居洛陽不敢彎弓輕妄射¶
争如覆被逐山郎¶
　　楚王¶
十二巫山聳翠巒楚王宫殿玉㠝岏定知為雨為雲處¶
不似當初夢裏㸔¶
　　宋玉¶
雲雨朝朝峽裏興可能無復夢中情巫娥若問誰為賦¶
敢乞君王道宋生¶
<pb:KR4d0089_WYG_021-5b>¶
　　項羽¶
沛公百萬保咸陽自古柔仁伏暴强慷慨悲歌君勿恨¶
㧞山葢世故應亡¶
　　范増¶
君王不解據南陽亞父徙誇計䇿長畢竟亡秦安用楚¶
區區猶勸立懐王¶
　　蕭何¶
蕭公俯仰繫安危功業君王心獨知猶道邵平能緩頬¶
<pb:KR4d0089_WYG_021-6a>¶
君臣從古固多疑¶
　　韓信¶
登壇一日冠羣雄鐘室倉皇念蒯通能用能誅誰計䇿¶
嗟君終自愧蕭公¶
　　賈誼¶
賈生未免孝文疑自古功名嘆數竒逐得洛陽年少去¶
白頭絳灌亦何為¶
　　李廣¶
<pb:KR4d0089_WYG_021-6b>¶
李廣才非衛霍儔孝文能鍳不能收君王未是忘征戰¶
何待高皇萬户侯¶
　　東方曼倩¶
軒冕功名何足為先生聊作易農資漢庭誅死皆卿相¶
猶説才能勝滑稽¶
　　成帝¶
百華衣上漬餘香夜照猶煩蚌有光解道温柔勝武帝¶
不知壯髪似元皇¶
<pb:KR4d0089_WYG_021-7a>¶
　　趙飛燕¶
苦心膏沐不論貲富貴人生各有時直使中流畏仙去¶
君王何啻似嬰兒¶
　　朱雲¶
直言請劍斬安昌勿謂朱游只素狂君㸔漢家文景業¶
張侯能以一言亡¶
　　孔光¶
鄉原世盡謂醇儒漢室傾危孰與扶試問不言温室木¶
<pb:KR4d0089_WYG_021-7b>¶
何如休望董賢車¶
　　梁兾¶
力回漢鼎未收功又道將軍世上雄不悟折腰同齲齒¶
百般裝束為秦宫¶
　　殷浩¶
田野高風過有薫廟堂經畫竟無聞固應竹馬思元子¶
江左興亡不在君¶
　　偶成¶
<pb:KR4d0089_WYG_021-8a>¶
低雲著地曉悠悠雨濕簾旌不上鈎江北江南千萬里¶
年年長向此時愁¶
　　傷春¶
浮雲冉冉送春華怯見春寒日欲斜一夜雨聲能幾許¶
曉來落盡一城花¶
　　七月六日二首¶
月落暗蟲啼不休五更白露曉悠悠西風是處將摇落¶
可但梧桐獨報秋¶
<pb:KR4d0089_WYG_021-8b>¶
積雨空堦生緑衣幽幽㸃㸃弄秋姿黄昏樓角㸔新月¶
還是去年牛女時¶
　　元忠學士八兄耒離京師逺䝉追送許惠服丹法¶
　　託故竟未惠及賦五絶句¶
身逐孤舟似斷雲故人追送尚殷勤秋城夜泊西風岸¶
落葉悲蟲獨自聞¶
衰栁苦催空壁月悲蟲眞弔短檠光無情少壯抛人去¶
只有窮愁氣味長¶
<pb:KR4d0089_WYG_021-9a>¶
欲盗羲和一㸃春五更注想隔重雲如何但欲獨不死¶
分我刀圭未費君¶
昔見將軍破虎韉玉堂曽共掃千言功名老去皆蹉跌¶
相見諄諄勸學仙¶
無復顚狂似少時逢君猶自説蛾眉玉堂舊事君休念¶
雨袖啼痕又送誰¶
　　閒歩¶
枝上啼鴉巢欲成晴簷向日乳鳩鳴可憐霜雪餘威盡¶
<pb:KR4d0089_WYG_021-9b>¶
春草無名著處生¶
　　寓楚題楊補之官舍¶
一辭螭陛走天涯客路悠悠老嵗華住乆不知身是客¶
自來堂下採黄花¶
　　傷春四首¶
曉雨催春不惜花亂紅飄泊委泥沙傷心憶得年時事¶
白髪風前只嘆嗟¶
紅杏墻頭最可憐膩紅嬌粉兩娟娟曉來併逐東風盡¶
<pb:KR4d0089_WYG_021-10a>¶
容易分飛又一年¶
嫩紫妖紅惜不得亂隨風雨㸃蓬蒿荒田野草花開晚¶
主管春光輪爾曹¶
高樓春晝獨驚心白日閒雲亦自隂風雨催花花已盡¶
滿城新緑亂鳴禽¶
　　三鄉道中遇雨¶
蕭蕭古道西風雨慘慘黄昏匹馬行未遇功名莫嗟嘆¶
逢時更自憶平生¶
<pb:KR4d0089_WYG_021-10b>¶
　　題南禪院壁二首¶
乞食高僧午未歸秋庭落葉日暉暉蕭條古寺松隂下¶
簷鐸風中乳鴿飛¶
秋林落葉已斑斑秋日當庭尚掩闗掃榻晝眠聼鳥語¶
可憐身世此時閒¶
　　次韻王彦昭感秋三首¶
木落風高秋雁歸初晴野水漲清伊東流㑹向淮南去¶
慿寄秋來無限悲¶
<pb:KR4d0089_WYG_021-11a>¶
年來詩酒最闗身滿酌休論薄與醇愁見洛陽秋夜月¶
無情偏照不眠人¶
塵埃容易㸃吳衣澤國秋来信息稀想見淮南初木落¶
秋雲秋水鴈初飛¶
　　絶句三首¶
藹藹晴郊花氣浮午窻正睡擁駝裘覺来鳥雀茅簷静¶
屋角春風怒未休¶
照水輕明楊栁枒隔林相映占巢鴉東風香草城邊路¶
<pb:KR4d0089_WYG_021-11b>¶
到處人家盡是花¶
淮上春風萬鼔鼙落㠶舟泊岸邊磯喧喧野市殘陽裏¶
沽酒攜魚客散歸¶
　　雨後逰朱園¶
綠葉隂隂䕶翠枝晚花雖小亦應稀東風不惜殘桃李¶
吹作春愁處處飛¶
　　酒病中寄李十二招飲五首¶
班郎握筆未封侯嗜酒揚雄欲白頭寂莫著書誰作伴¶
<pb:KR4d0089_WYG_021-12a>¶
兩枝風葉碧梧秋¶
酒病岑岑更怯寒一窻䟱雨擁衾眠西風一入庭前樹¶
便有秋聲到枕邊¶
　　乍晴二首¶
洗来桐葉晚青青積雨䦨干暗菌生&KR0633;角半傾苔暈合¶
蕭蕭風草一蛩鳴¶
虹長飲雨川無滴蘋末生風沼有波一掃煙雲不知處¶
夜天如水㵼銀河¶
<pb:KR4d0089_WYG_021-12b>¶
　　雜題二首¶
寒雨蕭蕭桐葉驚浪浪還作夜堦聲西風忽起幽人覺¶
枕簟凉時向五更¶
蒼蒼落月井梧西睡覺幽人自巻帷只有林鶯知夢斷¶
曉庭人静語移時¶
　　徐園閒步二首¶
平田小雨潤新耕曉日園林信脚行襯歩野蕪吹面栁¶
可憐春物總多情¶
<pb:KR4d0089_WYG_021-13a>¶
動地春風晚未休吹花折栁却成愁塵埃不用頻車馬¶
獨卧&KR0586;毺正擁裘¶
　　雜詩二首¶
邾城山下梅花樹臘月江風好在無争似姑山尋綽約¶
四時長見雪肌膚¶
病腹難禁七椀茶小窻睡起日西斜貧無隙地栽桃李¶
日日門前自買花¶
　　絶句¶
<pb:KR4d0089_WYG_021-13b>¶
伏暑新除風露清五更山舎一雞鳴幽人枕上朦朧睡¶
卧看東岡次第明¶
　　赴官咸平蔡河阻水泊舟宛邱皇華亭下三首¶
怒河憑雨正奔流踏跕卑梁滯去舟淹泊我生應有定¶
不須歸怨一汙溝¶
裊裊悲蟬古栁風水邊幽草巳鳴蛬長河未放羲和宿¶
却放斜陽更向東¶
夜空如鑑碧新磨倒影䟱星亂素波天色水光無别處¶
<pb:KR4d0089_WYG_021-14a>¶
為君垂手攬銀河¶
　　春雨中偶成四首¶
廉纖小雨作春愁吹濕長雲漫不收架上酴醿渾著葉¶
眼明新見小花頭¶
槐葉青青染不如䕶巢鴉語有新雛蕭蕭晚雨窻鳴急¶
卧穏藜牀玉枕書¶
天低芳草接浮雲萬栁含煙翠不分燕子歸時花徧落¶
暮雲和雨入黄昏¶
<pb:KR4d0089_WYG_021-14b>¶
春隂只與睡相宜卧聼鳴禽語復飛一縷斷香浮不散¶
何人深院晝熏衣¶
　　春詞二首¶
殘紅新綠間鞦韆寒食園林人意䦨一陣春寒花上起¶
畫廊連夜雨珊珊¶
靄靄芳園誰氏家朱門横鎖夕陽斜鳩鳴鵲噪閒庭館¶
盡日春風吹百花¶
　　遣興¶
<pb:KR4d0089_WYG_021-15a>¶
百感摧傷强對春看花花畔獨沾巾祇應閉目林中坐¶
須學無言壁下人¶
　　潮水二首¶
水滿清淮自在流落花吹盡浪悠悠總將春雨為春淚¶
未比思君一半愁¶
近来消息愈堪猜飛鳥無情不肯迴惟有清淮慰人意¶
春流日日自東来¶
　　夏日池上三首¶
<pb:KR4d0089_WYG_021-15b>¶
新蟬上樹空遺蛻野雀哺雛爭小蟲粉沾衣袖竹枝雨¶
香滿水亭荷葉風¶
落日鳴蟬夏木荒芙蓉半落栁成行何人紈扇生新恨¶
亭館迎秋夜夜凉¶
拒霜灼灼欲破紅夜来雨落荒蘭叢空亭無人日色午¶
但聼桐葉驚秋風¶
　　秋日即事三首¶
支離卧病不知秋暑退初驚大火流蟋蟀知時鳴近壁¶
<pb:KR4d0089_WYG_021-16a>¶
銀何照夜直當樓¶
蕭條嵗晚搔雙鬢流落天涯念舊逰惟有醉來心暫展¶
無錢沽酒合長愁¶
蕭蕭衰草傍墻生中有寒蟲白日鳴秋物荒凉禾稼熟¶
悠悠驅馬水邉行¶
　　秋雨二首¶
南山雲起滿庭隂薕幕初凉七月深桃子壓枝桐葉老¶
連綿風雨作愁霖¶
<pb:KR4d0089_WYG_021-16b>¶
離披衰栁已無蟬黄葉閉門風雨天陶令無錢難得醉¶
竹窻過午枕書眠¶
　　秋夜寄逺¶
秋晚蕭條風露清星河耿耿漏丁丁袛應新月頻相見¶
長向玉樓東畔生¶
　　秋夜¶
微雲淡月夜朦朧幽草蟲鳴樹影中不待南城吹鼓角¶
桐聲長報五更風¶
<pb:KR4d0089_WYG_021-17a>¶
　　逺思¶
裊裊霜風吹碧梧孤城殘角奏單于山川浩蕩愁千里¶
樓閣黄昏月一梳¶
　¶
　¶
　¶
　¶
　¶
<pb:KR4d0089_WYG_021-17b>¶
　¶
　¶
　¶
　¶
　¶
　¶
　¶
　柯山集巻二十一¶
