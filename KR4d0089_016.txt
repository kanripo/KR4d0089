# -*- mode: mandoku-view; -*-
#+TITLE: 柯山集
#+DATE: 2015-08-24 23:53:53.701703
#+PROPERTY: ID KR4d0089
#+PROPERTY: BASEEDITION WYG    
#+PROPERTY: JUAN 卷十六
<pb:KR4d0089_WYG_016-1a>¶
欽定四庫全書¶
　柯山集巻十六¶
　　　　　　　　　　　　　宋　張耒　撰¶
　七言律詩¶
　　出都有感¶
來時雪盡花初發歸去桞隂蟬亂鳴四序風光半為客¶
百年飄泊一浮名春來多病思髙卧老去違時畏後生¶
若有黄精換華髪敢隨車馬到髙城¶
<pb:KR4d0089_WYG_016-1b>¶
　　贈别何道士¶
疎散多違久自知形骸况復病先衰全身幸免誅三獻¶
避世何勞賦五噫聞説永嘉饒水石便思輕帆向天涯¶
郤嗟病翮傷摧甚孤鶴髙飛不得隨¶
　　北橋送客¶
橋上垂楊繫馬嘶橋頭船尾插青旗船來船去知多少¶
橋北橋南長别離亭上㡬傾行客酒遊人自唱少年辭¶
百年回首皆陳迹浮世飄零亦可悲¶
<pb:KR4d0089_WYG_016-2a>¶
　　九日獨遊懐故人¶
故人分散在天涯九日登臨獨嘆嗟人世光隂催日日¶
鄉閭時節自家家風烟滿眼臨秋盡鼓角荒城送日斜¶
取醉憑誰正烏㡌遣愁猶强挿黄花¶
　　夜¶
木落風髙砧杵傷孤城更漏入秋長寒生疎牖人無夢¶
月過中庭樹有霜報落梧桐猶隕葉知時蟋蟀解親牀¶
年年多病渾無寐静對楞嚴一炷香¶
<pb:KR4d0089_WYG_016-2b>¶
　　早春¶
輝輝暖日弄遊絲風軟晴雲緩緩飛殘雪暗隨氷筍滴¶
新春偷向桞梢歸可憐鬢髪蹉跎老每惜梅花取次稀¶
何事都城輕薄子買懽酤酒試春衣¶
　　上元日駕回登樓二首¶
紫霧氛霏閶闔開團團明月上天來香車百兩天街晚¶
清蹕一聲仙仗回燈隔晝簾時閃爍風穿髙幕故徘徊¶
太平日久多閒暇簪笏從容侍燕杯¶
<pb:KR4d0089_WYG_016-3a>¶
長街十二逺相通閶闔峩峩彩霧紅天白華燈交皓月¶
樓寒朱幕蕩春風車頭笑語歸時醉城下傳呼夜向中¶
自古長安多樂事周南留滯意何窮(原注予/方寓陳)¶
　　探春有感二首¶
出城但怪風光老草色蒼茫桞色深烟樹逺浮春縹緲¶
風光不動日隂沉芳郊未厭縈紆入美酒何妨取次斟¶
羸馬青衫亦何事一生空負野人心¶
桞萼䝉茸待放綿櫻桃新葉大如錢深春冷落花殘後¶
<pb:KR4d0089_WYG_016-3b>¶
寒食朦朧月淡天獨坐每將詩作伴遣愁安得酒如泉¶
傷心千里休凝望城外東風早滿船¶
　　暇日同孫畢二同舍遊李氏園亭¶
蕩蕩東風散客心出門驅馬問園林花房待暖徐徐放¶
桞色隨春旋旋深城郭逺來無俗客松篁深處有幽禽¶
王公留壁題詩句應許騷人盡日吟¶
　　暮春¶
夜雨輕寒拂曉晴牡丹開盡過清明庭前落絮誰家桞¶
<pb:KR4d0089_WYG_016-4a>¶
葉裏新聲是處鶯白髪生來如有信青春歸去更無情¶
便當種秫長成酒逺學陶潛過此生¶
　　秋興¶
薄雲閉日晩悠悠簷雨蕭蕭急未收佳樹已彫今嵗葉¶
西風還是去年秋蹉跎不奈時驚客牢落惟憑酒散愁¶
多病支離欣得睡晩來凉氣滿衾裯¶
　　秋雨二首¶
急雨凄風未肯晴墻隂先報候蟲鳴掃除暑氣驅三伏¶
<pb:KR4d0089_WYG_016-4b>¶
催促秋聲向五更美酒若能斟靖節二毛偏解著潘生¶
醉來真有無窮意老去何勞浪自驚¶
陋巷柴門揜寂寥一忩風雨晩蕭蕭清秋漸冷尤宜懶¶
閒日苦長無處消烏几青笻扶病弱青琴黄巻伴逍遥¶
交朋南北音書隔雖有芳樽誰可招¶
　　夀陽樓下泊舟有感¶
夀陽樓下清淮水帆去帆來何日休浮世十年多少事¶
風烟依舊别離愁樓頭夜静行人絶樓下影斜淮月秋¶
<pb:KR4d0089_WYG_016-5a>¶
不道孤吟不能寐一聲羌笛怨誰舟¶
　　和桞郎中舒州潛菴二首¶
浪走塵埃竟未甘仙郎六十制潛菴門前山色雲侵坐¶
峰下秋光水滿潭野鶴避人巢古木清猿乘月嘯寒巖¶
從今不作軒裳客多買烟霞未是貪¶
蒼顔華髪未能甘欲覺長年先創菴坐久烟嵐開翠壁¶
夢回雲雨起寒潭松風夜掃鳴琴榻溪溜晴分種藥巖¶
不是仙翁有仙骨幽竒争許世人貪¶
<pb:KR4d0089_WYG_016-5b>¶
　　將至夀州初見淮山二首¶
浩蕩平波欲接天天光波色逺相連風鳴雨槳初離浦¶
岸轉青山忽對船澤國秋髙添氣象人家南去好風烟¶
步兵何必江東走自有鱸魚不值錢¶
晩繫孤舟古岸隈蒹葭風定渚鷗回山兼野色蒼茫去¶
月向淮心晃蕩來秋色解將愁並至年華偏與客相催¶
青衫手板徒勞爾富貴功名安在哉¶
　　晩發夀春浮橋望夀陽樓懐古¶
<pb:KR4d0089_WYG_016-6a>¶
烟水蒼茫古岸髙危樓縹緲枕波濤山圍粉堞青屏合¶
橋跨長淮百艦牢争戰往年空故國登臨行客嘆前朝¶
青旗試問誰家酒風雨蒹葭晩渡遥¶
　　夜泊¶
逺雁初歸楓葉乾孤舟晩繫岸邉灘淮聲夜静凌風壯¶
月色秋深照客寒疎拙功名甘濶畧飄零蹤跡但悲嘆¶
不闗酒薄難成醉自是年來少所歡¶
　　將别普濟二首¶
<pb:KR4d0089_WYG_016-6b>¶
老槐疎竹寺門幽九月輕寒襲客裘漠漠淮烟天際晩¶
蕭蕭山雨坐中秋風前紅葉知時落籬下黄花對客愁¶
為語老僧無我笑此生終待老林丘¶
孤城淮北晩鐘殘落日橋邉送客鞍物外樓臺秋更豁¶
山深松竹晩多寒忩風細細侵衣冷簷雨蕭蕭到夜闌¶
佳境欲留嗟不可塵埃蹤跡但悲嘆¶
　　發泗州¶
萬艘獵獵戰風桅我亦孤舟别岸隈漠漠曉雲生木末¶
<pb:KR4d0089_WYG_016-7a>¶
蕭蕭飛雨送帆開消磨嵗月書千巻零落江湖酒一杯¶
因病得州真漫爾功名於我亦悠哉¶
　　病中得晁應之秋懐詩¶
西風堂下飛黄葉病卧空牀白日髙疲苶扶行孤竹杖¶
蕭條隐几兩霜毛散花有客談真實燒藥無人過寂寥¶
怪得晩來頭目快新詩秋興苦飄飄¶
　　夏日雜興四首¶
隔墻泉下是東溪細溜涓涓入我池一部笙簫寒竹響¶
<pb:KR4d0089_WYG_016-7b>¶
百年風雨古槐姿果懸幽檻朱初熟蔓度空墻翠欲垂¶
野趣轉深身愈老故應寂寞畏人知¶
無地從容解鬱陶寄懐林野散塵勞含風槐桞參天合¶
足雨桑麻映露髙五斗得官迷簿領一㕓何處斸蓬蒿¶
致身富貴須年少顧我衰遲已二毛¶
墻下溪流清且長夾溪喬木雨蒼蒼裊風翠果擎枝重¶
照水圓荷舞葉凉蝸殻已枯黏粉壁燕泥時落汚書牀¶
南山野客閒相過贈我能携藥滿筐¶
<pb:KR4d0089_WYG_016-8a>¶
蔬圃茅齋三畝餘溪光山影動浮虚病妻老去惟尋藥¶
稚子年來解愛書中散無堪心放蕩馮唐已老興蕭疎¶
全真飬素安吾分敢謂軒裳不我如¶
　　清明日卧病¶
鶯花零亂清明日巾褐蕭條老病翁烏鼎相親勤煮藥¶
素屏深坐怯當風愛花未免呼兒摘畏雨還成對客慵¶
自嘆年來怨青鏡衰顔改盡少年紅¶
　　水南春望¶
<pb:KR4d0089_WYG_016-8b>¶
洛岸東風送馬行橋横落日半川明天連觀閣雲垂地¶
春入山河秀滿城老去飄萍甘屏跡興來懐古未忘情¶
短歌一曲聊回首不待悲秋白髪生¶
　　春日遣興¶
洛陽自古帝王都百戰荆榛只故墟零亂園林遺物在¶
嬉遊人物古風餘草迷公子障泥錦花近佳人油壁車¶
漂泊强隨遊客轡不辭塵土汚衣裾¶
　　送楊補之赴鄂州支使¶
<pb:KR4d0089_WYG_016-9a>¶
相逢顧我尚童兒二十年來鬢有絲涕淚兩家同患難¶
光隂一半屬分離扁舟又作江湖别千里長懸夢寐思¶
何日粗酬身世了卜鄰耕釣老追隨¶
　　送楊念行監簿侍行赴鄂渚¶
楚天南去水㝠㝠鄂渚悠悠到幾程京洛信稀千里隔¶
江湖春盡一帆輕莫辭送别青春滿㑹是相逢白髪生¶
飽讀詩書取卿相不應如我老無成¶
　　送三姊之鄂州¶
<pb:KR4d0089_WYG_016-9b>¶
兄弟分飛各一方老來分袂苦多傷兩行别淚江湖逺¶
五月征車岐路長休嘆伯鸞甘寂寞所欣楊惲好文章¶
(原注克一/甥苦為詩)北歸㑹有相逢地只恐塵埃髪易蒼¶
　　正月六日¶
楊桞梢頭臘雪消東風猶著晩寒驕新年花桞傳芳信¶
去臘星霜變斗杓來共春烟情冉冉洒隨疎雨淚蕭蕭¶
蛾眉一閉年華改縱有遺魂可得招¶
　　遊李氏園¶
<pb:KR4d0089_WYG_016-10a>¶
堂下新年見草芽驚心强起探年華桞呈雪後青蒼幹¶
梅破風前一兩花綽約風光新物態栽培園沼好生涯¶
奔馳世路吾何有一到林塘一嘆嗟¶
　　寄榮子雍¶
蒼茫臘雪欲成泥又見東風上桞枝萬事過前渾是夢¶
百年投老只添悲功名末路收常晩節物驚心空自知¶
千里故人猶念我書來辛苦話相思¶
　　題朱氏園¶
<pb:KR4d0089_WYG_016-10b>¶
東風邀客入芳菲夾徑吹香李萬枝啼鳥逺聞知晝静¶
好花相續得春遲連檣東去淮天濶緑野南環楚澤卑¶
客至㑹須留醉墨主人留榜待新詩¶
　　離宿州後寄兄弟¶
落日村橋涕泫然東風匹馬去翩翩兩行緑樹當隋岸¶
一片春雲限楚天妄意致身常許國强顔得禄廢求田¶
幅巾㑹作淮南叟白髪相收一釣船¶
　　寄榮子雍三首¶
<pb:KR4d0089_WYG_016-11a>¶
東風三月洛陽城傾盖相逢氣倍增㸔盡園花方信馬¶
飲斜樓月更挑燈年光飄忽雙馳轂心事蕭條一老僧¶
酒病年來慵把筆新文寄我苦憑陵¶
蒼蒼老柏古南禪嫋嫋脩篁泮水灣此地笑談惟我共¶
百年交友得君難已甘心向詩書老㑹與身圖雲水閒¶
年少功名須力致㸔君朝佩日珊珊¶
家家新酒滴新醅殘嵗峥嶸春欲回霜野寂無新到雁¶
雪林寒有欲開梅闗河路永雙横轍天地身閒一舉杯¶
<pb:KR4d0089_WYG_016-11b>¶
酬答風光千㸃淚怯將愁眼更登臺¶
　　陳履常惠詩有曽門一老之句不肖二十五嵗謁¶
　　見南豐舍人于山陽始一書而褒與過宜陽有同¶
　　途至亳之約耒以病不能如期後八年始遇公于¶
　　京師南豐門人惟君一人而已感舊慨嘆因成鄙¶
　　句願勿他示¶
南豐冢木已蕭蕭猶有門人守一瓢文彩自應傳壷奥¶
典刑猶可想風標紛紛但見侏儒飽寂寂誰歌隐士招¶
<pb:KR4d0089_WYG_016-12a>¶
十載敝冠彈未得簪纓知復為誰彯¶
　　泊舟候水¶
一水悠悠斷復連卸帆終日小灘前青旗招飲篙工醉¶
五兩攲風賈客眠樹色逺分芳草路鳥行斜斷夕陽天¶
漁舟慣伴危檣宿饋我霜鱗不用錢¶
　　同李十二醉飲王氏牡丹園二首¶
東風窮巷只埃塵誰見城南萬朶新不問主人聊一飲¶
為携佳客送餘春比君意氣三年老貸我疎狂一味真¶
<pb:KR4d0089_WYG_016-12b>¶
醉裏尚能馳馬去㸔君倒著接䍦巾¶
吹盡紛紛桃李塵天香國艶一翻新正過榖雨初晴日¶
分得西都大半春舊態似推新艶好紅芳不似淡妝真¶
嗟予久得丘園意何日相逢一幅巾¶
　　同无咎遐叔文叔同遊迎祥得遊字¶
客子長安塵滿裘道人門館自深幽東風拂地千條桞¶
春水平池數㸃鷗俛首一官真底事倒囊三百更何求¶
讀書挾䇿君知否失性還同博塞遊¶
<pb:KR4d0089_WYG_016-13a>¶
　　晝卧懐陳三時陳三卧疾¶
睡如飲蜜入蜂房懶似遊絲百尺長陋巷誰過居士疾¶
春風正作國人狂吟詩得瘦由無性辟榖輕身合有方¶
欲餉子桑歸問婦一瓢過午尚懸墻¶
　　將至海州明山有作¶
望望孤城滄海邉好雲深處是人烟鳥飛山静晴秋日¶
水濶人閒熟稻天旗影逺摇沽酒市棹歌歸去隔村船¶
功名富貴非吾事誓斸明山數畝田¶
<pb:KR4d0089_WYG_016-13b>¶
　　秋日登海州乘槎亭¶
海上西風八月凉乘槎亭外水茫茫人家日暖樵漁樂¶
山路秋晴松栢香隔水飛來鴻陣濶趂潮歸去艣聲忙¶
蓬萊方丈知何處烟浪參差在夕陽¶
　　屋東¶
蒼鳩呼雨屋東啼麥穗初長燕子飛竹裏人家雞犬静¶
水邉官舍吏民稀溪聲夜漲寒通枕山色朝晴翠染衣¶
賴有西鄰好詩句賡酬終日自忘機¶
<pb:KR4d0089_WYG_016-14a>¶
　　題齋壁¶
松庭日午聴啼鶯簾外人稀睡老鈴已歎近秋添白髪¶
更因多病讀黄庭江魚未上烹難致(原注江魚未上則/不漁丹陽暑日絶)¶
(無/魚)吳酒空斟醉易醒好住安心莫惆悵此身天地一浮¶
萍¶
　　次韻李徳載見寄¶
頭顱幸獲免姦鋒甘分江湖老釣篷老得一州聊自慰¶
相望千里與誰同已欣臺省登羣俊猶數湖湘卧病翁¶
<pb:KR4d0089_WYG_016-14b>¶
(原注謂二蘇/公來書之及)詩就醉餘頻走筆待觀雲海戲羣鴻¶
　　讀孫巨源經緯集¶
等閒咳唾爛成文奏牘三千世共珍不向人間調鼎鼐¶
郤歸天上作麒麟侍遊曲水歡何在敷奏延英迹已陳¶
四輔當時曾避柱熙寜天子屬詞臣¶
　　將赴上庠偶成¶
巻中課最詩成後枕上功名睡美餘弟子解疑常隠几¶
輪人能笑久觀書山林沉痼時搔首松菊耽淫自荷鋤¶
<pb:KR4d0089_WYG_016-15a>¶
干世可能尋一飽虀鹽未用食無魚¶
　　寄楊克一¶
吾甥頗似魏家舒新罷推囚郤著書顧我獨傾陶令酒¶
思君同鱠季鷹鱸荒凉雲物秋將老寂寞山城誰與娛¶
倐忽風光行老矣躊躇不去欲何如¶
　　已卯十二月二十日感事二首¶
髙樓乘興獨登臨搔首天涯嵗暮心帶雪臘風藏澤國¶
犯寒春色著烟林山川極目風光異嵗月驚懐老境侵¶
<pb:KR4d0089_WYG_016-15b>¶
可是斯文天未喪楚囚何事涕沾襟¶
蹉跎流落已華顛又見荆湖一嵗遷人怯苦寒愁日短¶
天收殘臘放新年園林寂厯飄梅後里巷經過爆竹前¶
自料知非猶得在潛心久學衛蘧先¶
　　冬節小不佳懐正叔老兄¶
老境光隂短景催新冬又復一年回焚香燕坐衣僧衲¶
煑藥髙眠廢酒杯處處庖厨鳴甕缶年年歌笑慘風埃¶
孟公歌舞猶須雪未放愁眉取次開¶
<pb:KR4d0089_WYG_016-16a>¶
　　耒將之臨淮旅泊泗上屬病作迎候上官不敢求¶
　　告比歸尤劇疎拙無以自振但自憫歎耳¶
謀身不解免飄蓬零落孤舟西復東雙鬢雖青應早白¶
病顔更醉不成紅﨑嶇避俗人難合憔悴多愁疾易攻¶
蓴菜碧鱸秋正美歩兵終欲向江東¶
　　放人汴上有感¶
萬尾鱗鱗汴岸舟汴流日夜去悠悠舟行水去常如舊¶
世事紛紛何日休落日昏昏天際晩白雲片片碧天秋¶
<pb:KR4d0089_WYG_016-16b>¶
(案此下/脱二句)¶
　　望龜山二首¶
淮上風髙寒日西龜山嶺下白雲歸遊人苦憾日已晩¶
青山自與雲為期輕舟漁子犯烟去照水白鷗窺影飛¶
人間不作逍遥客老去塵埃空滿衣¶
日落龜山山更清原頭啼鳥已春聲可憐山近不能到¶
盡日與山相對行雲裏人家自來徃天邉樓閣逺分明¶
白鷗不解遊客意驚起碧烟深處横¶
<pb:KR4d0089_WYG_016-17a>¶
　　次韻答存之¶
環堵蕭然汝水隈孤懐炯炯向誰開青春不覺書邉過¶
白髪無端鏡上來祭竈請鄰聊復爾賣刀買犢豈難哉¶
故人休説封侯事歸釣江天有舊臺¶
　　離天長寄周重實¶
相逢握手便忘形射䇿天門盡弟兄浮世有誰尊道義¶
青衫自笑為功名髙談未盡胸中意作别猶如夢後驚¶
半夜叩門投野寺天寒孤月更分明¶
<pb:KR4d0089_WYG_016-17b>¶
　　秋宫¶
帳額斕斑暗舊金玉猊香重煖沈沈秋風宫殿梧桐老¶
暮雨樓臺簾幕深銀箭漏遲雞唱曉綺窓人睡晝生隂¶
無眠慣滴班姬淚聴盡長安夜夜砧¶
　　題堂下桐¶
零落當軒兩樹桐秋來相伴一衰翁寒枝向月空餘影¶
隕葉知時不待風故國山川天黯淡美人音信雁西東¶
嵗華節物俱寥落滿眼牢愁賴酒攻¶
<pb:KR4d0089_WYG_016-18a>¶
　　登海州城樓¶
城外滄溟日夜流城南山直對城樓溪田雨足禾先熟¶
海樹風髙葉易秋疏傅里閭詢故老秦皇車甲想東遊¶
客心不待傷千里檻外風烟盡是愁¶
　　秋日憶家¶
汩汩流光長逺客年年秋至是離家孤城入夜寒更迥¶
霜月滿天歸夢賖摵摵老桐風後葉娟娟疎菊雨殘花¶
茅簷布被猶無力長走塵埃真可嗟¶
<pb:KR4d0089_WYG_016-18b>¶
　　七言¶
飛鴻歸盡燕將還亭院深沉人倚欄斜撘鞦韆寒食雨¶
已黄楊桞暮春寒密毬杏蕚紅如糝半落梅花香未殘¶
人世年年非舊事感時惟有淚汍瀾¶
　　山下¶
山下疎鐘日夜催城頭畫角五更哀流年忽忽愁中過¶
世事紛紛空裏來沮溺漫髙輕世節管商空盡濟時才¶
古來擾擾今何有一熟黄粱夢已回¶
<pb:KR4d0089_WYG_016-19a>¶
　　京師廢宅¶
當道朱門白晝扃髙堂歌吹久無聲古忩積雨昏殘畫¶
朽樹經隂長寄生門下老人時灑掃舊時來客嘆平生¶
(案此/韻複)艶姬驕馬知何處獨有庭花春正榮¶
　　送徐任¶
白髪青衫困宦遊相逢不復話封侯少年壯氣青雲上¶
投老生涯一醉休獻璞誰憐藏美玉惡聲不至為虚舟¶
從來滿巻新詩句寫取淮天萬里秋¶
<pb:KR4d0089_WYG_016-19b>¶
　　登城樓¶
沙雨初乾巾褐輕獨披衰蔓步髙城天晴海上峰巒出¶
野暗人家燈火明歸鳥各尋芳樹去夕陽㣲照逺村耕¶
登樓巳恨荆州逺况復安仁白髪生¶
　　寄陳鼎¶
懶著青衫沉醉眠近來沽酒困無錢常憂送乏隣僧米¶
何啻寒無坐客氊直道漫憑詹尹卜浮生已付祖師禪¶
袛應居士無醒日知有淵明種秫田(原注陳新置九/華田自號居士)¶
<pb:KR4d0089_WYG_016-20a>¶
　¶
　¶
　¶
　¶
　¶
　¶
　¶
　¶
<pb:KR4d0089_WYG_016-20b>¶
　¶
　¶
　¶
　¶
　¶
　¶
　¶
　柯山集巻十六¶
